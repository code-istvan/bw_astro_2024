---
published: true
language: Hungarian
title: Sharath Jois – Hogyan tartsuk távol a külvilágot a spirituális utunktól
titleBackground: false
canonical: https://www.sonima.com/yoga/distractions/
canonicalLanguage: English
description: Mi történik, ha a külvilág zajától és a közösségi média drámáitól
  elfordulva befelé tekintünk? Sharath Jois tanításai segítenek meglátni, hogyan
  válhat a jóga valódi belső úttá – olvasd el, és meríts inspirációt a csend
  erejéből.
author: Zsuzsi
tags:
  - astangaelmélet
date: 2025-09-28T15:04:00.000+02:00
image: ../../images/uploads/shrathji_article_desktop.jpeg
imageMobil: ../../images/uploads/shrathji_article_mobil.jpeg
---
<h3 class="clr-brand-orange">Az igazi jógikus élet keresése azt jelenti, hogy megpróbáljuk elterelni a mindennapi zavaró tényezőket, és a befelé fordulásra összpontosítunk.</h3>

Az életben nem irányíthatunk minden egyes dolgot, bárhogy is szeretnénk és erőfeszítéseket teszünk eziránt. Sajnos túl gyakran hagyjuk, hogy a zavaró tényezők és az irányításunkon kívül eső egyéb helyzetek úgy hassanak ránk, mintha tehettünk volna valamit egy másik eredmény elérése érdekében. Túl sokat gondolkodunk a jobbra irányuló vágyainkon, illetve szorongunk egy tragédia vagy veszteség miatt. Egyfajta „szenvedésspirált” hozunk létre, amely nem múlik el, amikor megkapjuk amit akarunk, vagy amikor már biztonságban érezzük magunkat.

A társadalomban szinte mindenhol ugyanazokat a problémákat láthatjuk: Sokan annyira stresszesek, hogy nem tudják élvezni az életet. Szenvedés számukra az élet. Nem tudják, hogyan legyenek nyugodtak, így boldogtalanná válnak és másokat is azzá tesznek.

Ez kockázatos lehet, mivel a hosszú ideig fennálló stressz mentális instabilitáshoz és gyengeséghez vezethet, ami a jövőben komoly egészségügyi problémákat okozhat. Természetesen az életben történnek váratlan dolgok, és lehetetlen nem aggódni. Például, ha természeti katasztrófa következik be, ez felzaklathat mindenkit; de függetlenül attól, hogy a stressz hogyan kerül az életünkbe, ha a külső tevékenységek folyamatosan zavarnak minket, végül túl nagy stressznek tesszük ki az idegrendszerünket.

Stresszes helyzetek adódhatnak olyan dolgokból is, amelyek a fizikai világunkban nem is léteznek, hanem a digitális világból származnak. Ezek fokozzák a nyomást és a feszültséget, és ennek eredményeként az emberek még jobban elterelődnek más irányokba. Időnként olyan dolgokra reagálnak, illetőleg posztolnak [a közösségi médiában], amelyeket általában nem mondanának el személyesen. Dühösek és nagyon kritikusak lesznek. Ezek az emberek akár „jógiknak” is nevezhetik magukat, annak ellenére, hogy túl sok dráma vonja el őket a belső világuktól, ahelyett, hogy az időt arra használnák, hogy befelé forduljanak.

A jóga egy befelé vezető út, de sajnos a jógát gyakorlók néha ettől eltérnek a figyelem keresése miatt. Ezek az emberek figyelmet akarnak, erre vágynak és el is várják, online pedig ez a jelenség még inkább fokozottan jelenik meg. Állandóan posztolnak magukról: „Ezt megcsináltam, ez sikerült. Olyan jól csináltam! Most kaptam egy új ászanát; ÉN. Én. Én…” - ez mindig jelen van ezekben az emberekben. De a jóga nem az „énről” szól. Minél több figyelmet akarsz és kapsz, annál több lesz a figyelemelterelés. A jógában nincs szükséged figyelemre ahhoz, hogy a spirituális folyamat benned megtörténjen. Ez csendben történik. Sokan ezt nem értik.

Sokan keresik az igazi jógát, mert úgy érzik, hogy az élethez való hozzáállásuk valamiért nem működik. Nehezebbé vált önmaguk és az életük irányítása is. Valami jobbat, pozitívat keresnek, ami segíthet nekik a nyugalom és a boldogság érzetének megtalálásában. Ezért felkeresnek olyan helyeket is, mint az ásramok. Békére vágynak egy támogató környezetben, távol a megszokott életüktől és az online káosztól. Az ásramokban eltöltött idővel az emberek gyakran jobban megtapasztalják a jógát, nemcsak fizikai, hanem mentális és spirituális egészségük révén is.

A dolgozó és családos emberek számára nehéz időt tölteni egy ásramban. Egy helyi jóga shala azonban segíthet megnyugtatni az elmét és javítani a koncentrációt. Természetesen ez a tanár spirituális fejlődésétől is függ. Egy jó jógaoktató megmutatja, hogy a jóga egy befelé vezető utazás. Nem egy külső utazás.

A jóga célja kezdettől fogva az volt, hogy befelé (az önmagadhoz) vezető útra összpontosíts, és kiválassz ehhez egy megfelelő módszert – olyat, amelyben hiszel, hogy általa fejlődni tudsz. A legfontosabb tehát, hogy kiválassz egy módszert, legyen az Iyengar, astanga vagy bármi más. Ha túl fizikai, akkor válassz olyat, amely csak kevés ászanát tartalmaz, és több filozófiát.

A módszertől függetlenül, ha a jógát felesleges beszéd nélkül, csendesen és alázatosan közelíted meg, az igazi jóga benned meg fog történni. Ezt pratjáhárának hívják, ami az astanga jóga nyolc ágának egyike. Ha ez az út nem válik belső utazássá, akkor soha nem válik befelé fordulássá, és soha nem fogod megérteni, mi a jóga. Amíg nem tekintesz tudatosan befelé (önmagadba), addig nem fogod meglátni a jóga igazságát az érzékeid befelé vonásával, és mindig szenvedést fogsz látni, ezt fogod tapasztalni.

Ahogy a diákok fejlődnek, megkezdik a szádhanájukat, szatszangokra, előadásokra járnak. Olvasnak és tudást szereznek, hogy jobban tudják irányítani, érezni önmagukat. Fontos azt is figyelembe venni, hogy hogyan és milyen mértékben használjuk a közösségi médiát az életünkben, mert amikor a külső események befolyásolnak minket, sok mindent elveszítünk belsőleg. Valójában egy igazi jógi, bármi is történik a külvilágban, az egyáltalán nem zökkenti ki őt, és nem reagál a zavaró bejegyzésekre. Az Upanisadok és a Védák egyaránt azt mondják, hogy amint a külső hatások megszűnnek, akkor jön el a béke. Más szóval, amikor valóban befelé tudunk fordulni, minden békésebbé válik.

Ez segít majd a megfelelő alapok kialakításában, ami elengedhetetlen a spirituális kereséshez. Amikor az emberek könnyen meggyőzhetők vagy elterelődnek, az nagyrészt azért van, mert nem rendelkeznek a megfelelő alapokkal. Ezek az emberek soha nem értették meg a jóga alapelveit. Ha nem érted a jóga alapelveit, és nincs erős alapod, akkor egész életedben szenvedni fogsz. Miután kiposztoltad, hogyan érzed magad, hogyan nézel ki, vagy mit szeretsz és mit nem, a nap végén mindenkinek önmagát kell irányítania, mások gondoskodása vagy figyelme nélkül. Csak mi tudjuk irányítani magunkat.

Ez a keresés, kutatás a jóga finom része. Egyszerű, és nagyon jól érzed majd magad, miután meghallgattál egy gurut vagy egy tanárt. Ez egyfajta terápia, ami jobban inspirál, mint egy közösségi médiában eltöltött óra, ami csak fokozza a figyelem iránti vágyadat.

A mai világban keresőként azt javaslom, hogy kapcsold ki a mobiltelefonodat. Próbálj meg elmenni egy ásramba vagy egy közeli shalába, ahol kapcsolódhatsz. Ragaszkodj a napi gyakorláshoz, és próbálj meg minél több jógikus tudást szerezni. A tudás tapasztalatból származik. Ha magad is elmélyülsz a jógában és eljutsz egy bizonyos szintre a spirituális úton, sok mindent megtapasztalhatsz, olyan dolgokat is, amiket egész életedben nem tapasztaltál, amikről nem is tudtál, mert túlságosan ragaszkodtál a külső tevékenységekhez.
