---
published: true
language: Hungarian
title: 'Gomolygó, illatos életöröm: pillanatok a jógateremből'
titleBackground: false
canonical: https://medium.com/@vera.szeszler/gomolyg%C3%B3-illatos-%C3%A9let%C3%B6r%C3%B6m-pillanatok-a-j%C3%B3gateremb%C5%91l-d09207c7fcdb
canonicalLanguage: Hungarian
description:
  'Amikor egy egyszerű instrukció “Lépj közelebb!”  hirtelen megnyitja az ajtót valami újhoz... Ez a személyes beszámoló
  nem csupán egy jógapózról szól, hanem arról a varázslatos pillanatról, amikor a test és a lélek együtt fedezi fel a
  lehetetlennek hitt határait. Egy őszinte vallomás a jóga valódi természetéről, ahol nem az erő vagy hajlékonyság,
  hanem a ráismerés vezet el a következő szinthez. Inspiráló történet mindenkinek, aki valaha azt gondolta: "ezt úgysem
  tudom megcsinálni"...'
author: Vera
tags:
  - jógaelmélet
date: 2025-02-04T12:15:00.000Z
image: /src/images/uploads/vera_gomolygo_desktop.jpeg
imageMobil: /src/images/uploads/vera_gomolygo.jpeg
---

### – Lépj közelebb! — hangzik az instrukció, és az esélytelenek nyugalmával, lábujjhegyen tipegek még egy-két lépést. Persze, legyintek magamban gondolat nélkül, majd pont most lesz jó, majd pont most alakul másképp, mind eddig bármikor… Épp fejenállásba evickélnék fölfelé, ahol amúgy már jól vagyok, ott már viszonylagos kényelemben álldogálok aránylag hosszan. De a lábamat “ezer éve” egyenként emelem a függőlegesig, ezzel így elvoltam mostanáig, és akár eztán is maradhatna ez a megoldás.

Az első instrukció tehát úgy szólt, hogy “párosan, nyújtva”, próbáljam meg így, menjek bele “szabályosan”, ahogy kell.
Pedig ez lehetetlen. Bizonyítékom is van rá, próbáltam már. Nincs az az izomcsoport a testemen, ami ezt a mozdulatot
létre tudja hozni. Megpróbálom, ahogy már az elmúlt “ezer évben” néha megpróbáltam, dehát nincs az az isten. Főleg nem
kimerülten, az óra legvégén, amikor ez az ászana sorra kerül.

– Lépj közelebb! — most viszont megkaptam a kulcsot a zárhoz. Ahogy még egy kicsit közelebb húztam a földön nyugvó fejem
búbjához a páros lábfejem, ráéreztem egy billenőpontra, ahol már nem erőből, hanem egy újfajta egyensúlyi helyzetből,
szinte magától emelkedtek a lábaim az égnek. Úgy meglepődtem, hogy kis sikkantással ki is estem a pózból, de másodszorra
összejött _kábé_, legközelebb pedig csont nélkül. És azután is, meg később is, óráról órára.

Imádom ezeket az élményeket. Nem gyakoriak, de emlékezetesek. **Olyanok, mint a “trauma” ellentéte, amikor egy extrém
pozitív helyzet vésődik be örökre, sejtszinten a szervezetbe.** Óra után egy kis magyarázat is érkezik, amikor viccesen
bekérdezem az oktatót: hát ezt meg miért nem mondta eddig. Mert ezt ő nem árulhatta volna el. Valóban, se most, se
korábban nem árulta el, és nem is tehette volna. Csak rávezető infót adhatott, de ami történt, azt én raktam össze —
talán épp abban az egyetlen pillanatban, amikor mégis nekimentem újra, az első sikkantós kudarc után. Egyébként meg nem
is volt kudarc: rettentő izgalmas volt már “elrontani” is, meglepően örömteli.

### Megoldókulcs a test.

Az a ráismerés például, hogy itt nem erőből, hanem itt valamiféle dinamikus balanszból érdemes dolgozni, sok más
ászanához is elvezethet. Sok más élethelyzet megoldásához is akár. **Itt kérem nem testedzés zajlik. Itt a
ráismerő-készség, a kíváncsiság, a kihívás, a kísérletezés öröme zajlik.** Az, hogy ezzel szép lassan formálódik a test
is, szinte csak illusztráció.

Barátkozom egy másik pózzal is, amit korábban úgy becéztem magamban, hogy _“nézd!, dobócsillag vagyok!”._ Mintha büszkén
belehelyezkednék egy messze szálló, tudatos küldetést végrehajtó, kecses tárgy helyzetébe, állapotába. Nem kell vele
ölni persze, az igazi harcművész sem verekszik soha: ez meditáció.

> Ahogy a kimerevítve szárnyaló — lassan épülő izomerőből, finoman remegő egyensúlyból, és sok-sok korábbi kiesésből
> összálló — formába beletalálnak a végtagok, a törzs, az ízületek, ahogy érzem, hogyan lesz ez majd még “szebb” még
> később, végtelen szabadságot élek meg.

Nyújtózás és tartás, tengelyek. Tömeg-középpont és onnan kifelé mutató irányok: a karok és lábak ellentétes végtelenbe
nyújtózása. Minél többet tartózkodom “itt”, annál valószínűbb, hogy “kint” is létrehozom ezeket a formációkat. Az
összehúzódást és kitágulást, a csavarodást és végsőkig feszülést, a megpihenve elengedést, ahol és ahogy szükség adódik
rá a világban. Ahol senki más nem tudja, egyébként talán én sem, hogy honnan kerül ide esetleg még egy kis plusz türelem
vagy kísérletező vidámság. És még egy érdekes élmény, megkedvelni a fájdalmat: a támasz hosszú kitartása alatt pontosan
tudom: most nő bennem az erő, azért fáj, azért remeg. És ez nem pusztán a kar, a comb, a hátizmok ereje. **Bátorságot
találni a nehézségben, kíváncsiságot hordozni az ismeretlenbe — kincs.**

Nehéz is tud lenni? Csak az tud lenni. **A lehetetlen szélein egyensúlyozunk, mindenki a sajátjain.** Amikor látom a
múltam, fél szemmel egy-egy újonnan érkező lehetetlenjét, amihez képest konkrét szupervumen testben vagyok néhány
pillanatra, emlékszem, és amikor rendre kizuhanok egy pózból, mindig ugyanabból, talán mindig kicsit máskor, akkor is a
lehetletlen innenső oldalán találom magam. A mégis-lehetségesek lassú szaporodása a pálya.

### Ami jön, az megy is.

Közel sem minden alkalom eufórikus. Ma például rosszkedvűen mentem le, és úgy is jöttem föl a jógateremből. Találtam ma
valamit magamban, ami elkeserített. Most hagytam “megélődni” a friss ráismerést, hagytam átfolyni magamon, mindenféle
korlátozás nélkül. Ez a háttértárban zajló tisztulás a gyakorlásra alig volt hatással. **A jógaterem marad, az állandó,
az nem jön-megy.** Ott most elegendő erőt találtam olyan szituációkban is, ahol korábban nem, tágasságot olyan
nyújtásokban is, ahol ennyit ritkán. Hogy lehet ez?

Azt hiszem, szeretek jógázni. De nem a “szívemmel”, nem az agyammal, nem a testemmel, nem is a szokásaimmal, hanem az
elvágyódással… Azzal a megélt kívánalommal, hogy újabb és újabb és újabb formák legyek. Régen, a bokatörésem előtt,
amikor még ment a lótusz (egyszer megint menni fog!), megvolt az a semmihez nem hasonlítható létélmény, hogy önmagamba
tudok tekeredni. Ott egyszerre vagyok kicsi és hatalmas, egyszerre vagyok kint és bent, egyszerre vagyok gúzsban, és a
gúzs, és végtelenül szabad… Elképesztő tapasztalat. Ahogy minden egyes ászanához egy-egy külön létélmény tartozik, egy
egész életnyi saját tapasztalat. A jógahíd, amit egyelőre képtelen vagyok rendesen megcsinálni, a végtelen tágasság
létélménye, még így is, rendetlenül. (Talán ezért kap sok ászana állat-nevet — mert azt a minőséget teszem magamévá a
gyakorlásával, amit az az állat hordoz…?)

**Ami tuti, hogy meghódítani egy-egy új testhelyzetet új réteget ad hozzá ahhoz, aki vagyok.** Amikor először lett
végtelenül kényelmes egy korábban megcsinálhatatlan ászana: először egy-egy pillanatra, aztán egyre hosszabb
pillanatokig, egész lélegzetvételekig, aztán többig, az páratlan sikerélmény: de egyáltalán nem büszkeség, hanem egy
sokkal mélyebb, illékony, mégis végtelenül stabil boldogság. És folyamatos további munka benne lenni. Marasztalom a
puha, mély légzésemmel. Bele-lélegezni: beszív, hosszan, elengedni a levegőjét, kifúj, hosszan. És újra be, lassan, és
újra ki, lassan. Egyre hosszabban. Egyre lassabban. Egyre önmagamba találóbban.

– Lépj közelebb! — szólt az instrukció, de véletlenül kihallatszott az én jógateremből, leugrott a jógamatracról,
túlnyújtózott a jógaórán. Közelebb léptem önmagamhoz, minden alkalommal egyre közelebb, titkos apró léptekkel. Senki más
nem érzékeli, csak én, belülről. Meg talán egy kicsit azok az emberek, persze szintén titokban, akik ugyanott,
ugyanakkor teljesen más, mégis tökéletesen hasonló ügyekben járnak el… Közelebb lépni önmagunkhoz, mindig egy picit: a
szépség végtelen játéka.

(PS: itt egy jól dokumentált [első astanga élmény](https://joga.blog.hu/2011/09/22/atma_center_buda_astanga_1_sorozat),
a [továbbfejlődés](https://joga.blog.hu/2011/12/07/nagyonhosszu_astangas_poszt) bőbeszédű naplója és az
[elköteleződés](https://joga.blog.hu/2012/10/11/jogalujza_szint_vall) története. Sok más kanyar utáni visszatalálások —
a gyülekező élettapasztalat spiráljai.:)

**Forrás:** [Szeszlér Vera @Medium.com](https://medium.com/@vera.szeszler) A szerző engedélyével!
